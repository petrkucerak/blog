---
title: 'Motivace dobrovolníků'
metaTitle: 'Motivace dobrovolníků'
date: '2023-02-03'
tags:
  - paper
  - dobrovolnictví
  - slideshow
icon: 'moodboy'
---

Tento papre vznikl jako práce v rámci předmětu [BD5B16MPS](https://intranet.fel.cvut.cz/cz/education/bk/predmety/49/99/p4999706.html) při mém studiu na CTU FEL. V paperu se věnuji trendu dobrovolnictví, konkrétně motivaci dobrovolníků. Cílem bylo odpovědět především na následující otázky: 

- Kdo to je dobrovolník? 
- Jaké jsou trendy dobrovolnictví v ČR? 
- Jaké jsou motivace dobrovolníků k vykonávání jejich činnosti a čím mohou být motivování? 
- Jakých pravidel se držet, aby dobrovolnická organizace fungovala efektivně? 

Toto téma jsem si zvolil, protože sám jsem dobrovolníkem. Věnuji se přípravě volnočasových a edukativních akcí pro děti a mladé. Věřím, že díky psaní tohoto paperu se dozvím něco nového a zodpovězení předchozích otázek mi pomůže se v dané problematice lépe orientovat.

Kromě paperu jsem na toto téma připravoval i [slideshow](https://blog.petrkucerak.cz/posts/docs/motivace-dobrovolniku.pdf).

![screenshot pripravy prezentace](/posts/images/motivace-dobrovolniku-01.png)

## 2. Dobrovolník a dobrovolnictví 

Přestože se v této práci nechci detailně věnovat teoretickým definicím, vnímám jako důležité vymezit základní pojmy před diskutováním motivací dobrovolníků. 

### 2.1. Vymezení pojmů 

Definic, kdo je dobrovolníkem či co je to dobrovolnictví, existuje spoustu. Například Tošner a Sozanská dobrovolníka charakterizují jako č*lověka bez nároku na finanční odměnu, který poskytuje svůj čas, svoji energii, vědomosti a dovednosti ve prospěch ostatních lidí či společnosti.*&nbsp;[^jedna]

[^jedna]: TOŠNER J. – SOZANSKÁ O. 2002 Dobrovolníci a metodika práce s nimi. 1. vyd. Praha: Portál, 2002. ISBN 80-7178-514-8 

Jiná definice z webového dobrovolnického portálu dobrovolníka popisuje tak, že *dobrovolník je člověk, který ze své vlastní vůle a ve svém volném čase bez nároku na odměnu pomáhám lidem kolem sebe a zapojuje se do veřejně prospěšných aktivit.*&nbsp;[^dva]

[^dva]: O dobrovolnictví. Dobrovolnik.cz [online]. [cit. 2022-12-12]. Dostupné z: https://www.dobrovolnik.cz/o-dobrovolnictvi

Třetí vymezení, které bych rád uvedl je z knihy Tři tváře komunitního dobrovolnictví&nbsp;[^tri] a definuje dobrovolnictví z pohledu EU. *Studie Evropské komise zabývající se dobrovolnictvím v členských státech EU, vychází z předpokladu, že dobrovolnictví je jakákoliv formální či neformální aktivita, která je záležitost individuálního výběru, a je vykonávána bez myšlenek na odměnu ve prospěch jiných.*

[^tri]: FRIČ, P., VÁVRA, M. Tři tváře komunitního dobrovolnictví. Praha: Agnes, HESTIA, 2012. ISBN: 978-80-903696-9-6

Obecně můžeme říci, že všechny definice se shodují při vymezení v tom, že dobrovolník **není motivován finančně**. Jeho činnost je ve **prospěch druhých** a je vykonávaná **dobrovolně**. V tomto paperu budu vycházet z těchto premis. 

### 2.2 Vymezení pojmu modelem AI

V době psaní tohoto článku výzkumná firma OpenAI&nbsp;[^ctryri] vydala demoverzi modelu umělé inteligence,&nbsp;[^pet] který umí odpovídat na otázky z dat před rokem 2021. Pro zajímavost jsem modelu položil jednoduchou otázku – Kdo to je dobrovolník.

[^ctryri]: https://openai.com/
[^pet]: https://chat.openai.com/chat

> Dobrovolník je osoba, která se dobrovolně rozhodne věnovat svůj čas a energii nějakému dobročinnému nebo neziskovému účelu bez nároku na finanční odměnu. Dobrovolníci se mohou angažovat v různých oblastech, například v charitativní nebo humanitární pomoci, ve školství nebo v environmentálních projektech. Dobrovolnictví je důležité nejen pro ty, kterým pomáhají, ale také pro samotné dobrovolníky, kteří mohou získat nové zkušenosti a naučit se novým dovednostem. 

Odpověď se shodovala s předchozími definicemi. Zároveň model umělé inteligence rozvinul problematiku motivace, které se budeme věnovat v dalších částech. 

### 2.3. Zakotvení dobrovolnictví v legislativě 

V České republice je dobrovolnictví ukotveno i legislativně, konkrétně v Zákoně o dobrovolnické službě,&nbsp;[^sest] který v §3 uvádí, že dobrovolníkem může být fyzická osoba
1. starší 15 let, jde-li o výkon dobrovolnické služby na území České republiky, 
2. starší 18 let, jde-li o výkon dobrovolnické služby v zahraničí, která se na základě svých vlastností, znalostí a dovedností svobodně rozhodne poskytovat dobrovolnickou službu. 

To, že na dobrovolnictví pamatovali i zákonodárci naznačuje, že má v české společnosti tradici a je nedílnou součástí demokratické země, jejího fungování a fungování vyspělé společnosti.

[^sest]: ČESKO. § 3 odst. 1 zákona č. 198/2002 Sb., o dobrovolnické službě a o změně některých zákonů (zákon o dobrovolnické službě) - znění od 5. 6. 2014. In: Zákony pro lidi.cz [online]. © AION CS 2010-2022 [cit. 12. 12. 2022]. Dostupné z: https://www.zakonyprolidi.cz/cs/2002-198#p3-1

### 2.4 Mýty o dobrovolnictví 

Tošner ve své publikaci&nbsp;[^sedm] vyvrací několik základních předsudků o dobrovolnictví a dobrovolnících. Věřím, že jejich pochopení a akceptování nám pomůže při dalším rozboru naší problematiky.

[^sedm]: TOŠNER J. 2008 Rehabilitace dobrovolnictví v Čechách – postavení dobrovolníků v české společnosti po roce 1989. In: 10 let rozvoje dobrovolnictví – rehabilitace občanských ctností. Sborník z konference. Kroměříž: Klub UNESCO Kroměříž a HESTIA – Národní dobrovolnické centrum Praha. 2008.

**Dobrovolnictví není oběť**. Činnost dobrovolníka nesmí být na jeho úkor. Pokud tato situace nastane, dobrovolník velice rychle ztrácí motivaci a může se pro organizaci stát toxickým. 

**Dobrovolnictví není zadarmo**. Dobrovolník na oplátku za svou práci nechce finanční odměnu. To ale neznamená, že svoji činnost dělá z čistého altruismu a není mu nutné poskytnut zázemí. 

**Dobrovolnictví není amatérismus**. To, že dobrovolníkům za práci není placeno neznamená, že jejich práce je méně kvalitní. Příkladem nám mohou být komunitní projekty česko.digital. Dle mého názoru lze vyvrácení tohoto mýtu vysvětlit hned dvěma důvody: 

1. Dobrovolníci jsou z větší části lidé s vyšším vzděláním.&nbsp;[^osm]
2. Dobrovolníci nejsou motivování finančním ziskem, nýbrž vytvářením něčeho, v čem vidí smysl.&nbsp;[^devet]

[^osm]:  FRIČ, P. a kol. 2001 Dárcovství a dobrovolnictví v České republice: (výsledky výzkumu NROS a Agnes). Vyd. 1. Praha: NROS, 2001. ISBN 80-902633-7-2
[^devet]: viz. Definice v části ++2.1. Vymezení pojmů++

**Dobrovolníci nejsou levná pracovní síla**. K efektivnímu a dlouhodobě udržitelnému fungování dobrovolníků je třeba vytvářet vhodné zázemí. To často může být časově i finančně více náročné než klasický zaměstnanec. Na druhou stranu dobrovolníci přináší přidanou hodnotu v jiných oblastech. 

Dle mého názoru nelze říci, že by tyto teze platili ve všech případech. Nicméně je můžeme prohlásit za cíle, ke kterým se mohou dobrovolnické organizace a koordinátoři dobrovolníků při práci se svými svěřenci limitně blížit. 

## 3. Dobrovolnictví v číslech

### 3.1 Druhy dobrovolnictví 

Ve vyspělých demokratických zemích existuje dobrovolnictví téměř ve všech oblastech společenského života. Od zdravotnictví, přes vzdělávání až po svět moderních technologií. Naznačují tomu i data ČSU,&nbsp;[^deset] která analyzuje působení neziskových organizací v ČR.

[^deset]: Zdroj: FOŘTOVÁ, Jitka. NEZISKOVÉ ORGANIZACE: Tisková konference [online]. ČESKÝ STATISTICKÝ ÚŘAD, 27. října 2020 [cit. 2022-10-18]. Dostupné z: https://www.czso.cz/csu/czso/hodnota-dobrovolnicke-prace-vzrostla-k1eri03uyg

Tento výzkum je třeba brát do jisté míry s rezervou, jelikož v datech jsou započítání pouze tzv. formální dobrovolníci.&nbsp;[^jedenact]

[^jedenact]:  Pojmeme **formální dobrovolník** v tomto článku označuji takového dobrovolníka, který je součástí dobrovolnické nebo jiné organizace a má s danou organizací uzavřeno tzv. dobrovolnickou smlouvu. Typicky se jedná o dobrovolníky zapojené do dobrovolnických organizací.
Opakem je **neformální dobrovolník**. Tím označuji člověka, který neuzavřel dobrovolnickou smlouvu, ale přesto vykonává dobrovolnickou činnost. Typicky se jedná například o sousedskou výpomoc.


### 3.2 Historický vývoj

České dobrovolnictví je do značné míry poznamenáno předchozím režimem a obrazem dobrovolnictví v společnosti. Dnes se ale stává stále více moderním, a to i díky působení sociálních sítí ve spolčenosti. 

Obecně můžeme tvrdit, že se počty dobrovolníků zvyšují, a to ve všech oblastech. Zajímavé pro nás může být srovnání procentuálního rozdělení dobrovolníků do sektorů mezi pro roky 2008 a 1991. 

| **OBLAST**                                                                                                             | **1991&nbsp;[%]** | **2008&nbsp;[%]** |
| ---------------------------------------------------------------------------------------------------------------------- | ----------------- | ----------------- |
| org. zabývající se službami pro přestárlé, postižené, jinak znevýhodněné                                               | 2                 | 4                 |
| náboženská nebo církevní org.                                                                                          | 2                 | 3                 |
| org. zabývající se vzděláním, uměleckými, hudebními nebo kulturními aktivitami                                         | 2                 | 5                 |
| ==odbory==                                                                                                             | ==6==             | ==3==             |
| politická strana či hnutí                                                                                              | 2                 | 2                 |
| org. zabývající se činností v místě bydliště, chudobou, zaměstnaností, bydlením nebo rasovou nesnášenlivostí           | 1                 | 2                 |
| org. zabývající se rozvojem třetího světa nebo lidskými právy                                                          | 0                 | 1                 |
| org. zabývající se ochranou životního prostředí, ekologického hnutí nebo pro organizace zaměřenou na&nbsp;práva zvířat | 3                 | 4                 |
| sdružení podle povolání či profesní asociace                                                                           | 2                 | 2                 |
| org. zabývající se prací s mládeží (*např. vedení skautů*)                                                             | 3                 | 4                 |
| org. zaměřenou na sport nebo zábavu                                                                                    | 7                 | 11                |
| org. žen nebo pro ženské hnutí                                                                                         | 1                 | 2                 |
| mírové hnutí                                                                                                           | 0                 | 1                 |
| ==dobrovolná organizace v oblasti zdraví==                                                                             | ==3==             | ==2==             |
| jiná organizace                                                                                                        | 4                 | 4                 |

*Zdroj dat*&nbsp;[^dvanact]

[^dvanact]: HODNOTY A POSTOJE V ČR 1991–2008 (pramenná publikace European Values Study) 2009 sestavili Rabušic L., Hamanová  J. 1. vyd. Brno: Masarykova univerzita, 2009. ISBN 978-80-2104-952-9


Tabulka ukazuje, že až na dva sektory zaznamenáváme růst počtu dobrovolníků v čase. Konkrétně se jedná o odbory a oblast zdraví. Osobně si menší angažovanost v odborech vysvětluji negativním obrazem, který dlouhodobě utváří média. 

## 4. Motivace

Existuje spousta motivačních teorií. V tomto paperu se jim ale podrobně věnovat nechci. Postačí nám vycházet z předpokladu, že člověk chce být v životě spokojený. Motivuje ho to, co ho činí šťastným, respektive co uspokojuje jeho potřeby. 

### 4.1. Šest kategorií motivů 

Gil Clary, Mark Snyder a jejich kolegové roku 1998 přišli s názorem, že vykonávání dobrovolnické činnosti může různým dobrovolníkům přinášet naplnění jejich různých potřeb. 

Konkrétně specifikovali 6 základních kategorií motivů, které dobrovolnická činnost naplňuje: 

- **Hodnoty** (*values*) – Umožňuje dobrovolníkovi vytvářet hodnoty spojené s altruistickým či prosociálním zájmem o druhé lidi. 
- **Porozumění** (*understanding*) – Díky dobrovolnické činnosti mohou dobrovolníci získávat nové zkušenosti, zažívat nové situace a osvojovat si specifické dovednosti. 
- **Sociální funkce** (*social*) – Možnost trávit čas s ostatními lidmi, patřit do kolektivu či party. Často také souvisí s pomocí v rodině či společenským očekáváním. 
- **Kariéra** (*carier*) – Díky dobrovolnické činnosti může dobrovolník získat kontakty, které se mu budou hodit v budoucí kariéře či pokud se osvědčí, může být danou organizací zaměstnán.
- **Protektivní (ochranná) funkce** (*protective*) – Tento motiv slouží k ochraně vlastního ega. Respektive snižování pocitu viny, respektive pocitu toho, že má dobrovolník více štěstí než lidé, kterým pomáhá.
- **Posílení (Rozvoj, Osobní růst)** (*enhancement*) – Díky své činnosti dobrovolník posiluje svoje ego. Získává sebeúctu a sebevědomí. 

### 4.2. Vztah organizace a dobrovolníka

Vnímám také jako velice důležité vysvětlit, co může organizaci jakéhokoliv typu přinést přítomnost dobrovolníků a naopak. 

#### 4.2.1 Přínos dobrovolníka organizaci 

- **Zpětná vazba** – Příchod lidí z venku, kteří nejsou zatíženi znalostí procesů a prostředí organizace může přinést zpětnou vazbu. 
- **Různorodost** – Dobrovolníci přichází z rozlišných prostředí s různým vzděláním. To poskytuje obrovský rozhled a různorodé přístupy. 
- **Psychika zaměstnanců** – Přítomnost dobrovolníků může mít pozitivní vliv na psychiku zaměstnanců. Může přinést novou vlnu nadšení, optimizmu a nového elánu. 
- **Test funkčnosti organizace** – Podle Tošnera příchod dobrovolníků do organizace je výborným testem její funkčnosti. V organizacích, kde správně nefunguje komunikace, dobrovolnictví velice brzy skončí. Naopak pokud dobrovolníci přijdou do otevřené a přátelské atmosféry, může jejich příchod přinést např. nové nápady. 
- **Finance** – Pokud bude ubývat zaměstnanců, mohou se změnit finanční náklady organizace. Dobrovolníci ale nejsou charita.&nbsp;[^trinact]

[^trinact]:  viz mýty v kapitole ++2.4 Mýty o dobrovolnictví++

#### 4.2.2 Přínos organizace dobrovolníkovi 

- **Zázemí** – Pokud dobrovolník svou činnost vykonává pod organizací získává zázemí organizace, které mu typicky poskytuje:
  - materiální zázemí (prostory, materiály, …), 
  - právní zázemí (smlouvy, pojistka, GDPR, …), 
  - sociální a psychologické zázemí (supervize, možnost konzultací, …), 
  - finanční pomoc (nákup spotřebního materiálu, …),
  - atd. 
- **Rozvoj** – Dobrovolník typicky díky členství v organizaci získává pravidelná školení, možnost osobního rozvoje na specializovaných přednáškách či osobní supervize, které jsou organizací poskytovány zadarmo. 

## 5. Organizace dobrovolníků 

V poslední kapitole bych rád zdůraznil několik základních pravidel vycházejících z mé zkušenosti organizace dobrovolníků. 

### 5.1. Koordinátor dobrovolníků

Domnívám se, že nejdůležitějším prvkem dobře fungující dobrovolnické organizace je mít tzv. ***koordinátora dobrovolníků***. Jeho rolí je být velícím důstojníkem, pečujícím rodičem, povzbuzujícím kamarádem, zkrátka dobrým manažerem, který pečuje o potřeby dobrovolníka. Má za úkol kromě motivace předávat instrukce a neustále se ujišťovat, že dobrovolník rozumí svému úkolů a je s ním ztotožněn. Díky němu je o každého pečováno individuálně. 

Role koordinátora je velice důležitá nejen k motivaci dobrovolníka, ale i k informovanosti organizace o stavu dobrovolníka. Organizace musí totiž mít neustálý přehled, do jakého projektu může s daným dobrovolníkem počítat. Zdali je vhodné ho momentálně více angažovat nebo ho nechat spíše odpočinout. 

V organizaci se ale také nesmí zapomínat na samotného koordinátora. Je třeba, aby i on byl motivován, a to buď finančně nebo aby také o něj pečoval nějaký jiný koordinátor. Koordinátoři jsou velice důležitou součástí, v podstatě jsou takové prodloužené prsty. 

Věřím, že u koordinátorů ale i dobrovolníků ve většině případů je mnohem důležitější kvalita než kvantita. Protože jeden špatný nebo toxický dobrovolník může způsobit hodně škody. 

### 5.2. Předpoklady k dobrému fungování dobrovolnické organizace 

Řízení dobrovolnické organizace se v jádru neliší od řízení firmy. Rozdíl ke ve způsobech a nástrojích, které jsou používány. Pojďme vyzdvihnout několik zásad, oblastí a trendů, kterým se je v dobrovolnické organizaci věnovat. 

**Specifikace rolí** – Aby mohla organizace fungovat, je třeba mít jasně stanovené role, zodpovědnosti a vzájemná očekávání. Ve firmě má zaměstnance většinou díky smlouvě vše zadáno. V dobrovolnických organizacích tomu ale tak často není. Plyne z toho spousta neefektivní komunikace a zbytečných nedorozumění. 

**Onboarding** – V dobrovolnických organizacích dobrovolníci cirkulují mnohem rychleji než zaměstnanci ve firmách. S tím, je také třeba počítat. Zaučení nováčků může být zdlouhavé a neefektivní. Často je třeba předat dobrovolníkovi větší množství informací. To ho ale může značně zatížit, ne-li odradit. Proto je třeba mít dobře promyšlený a naplánovaný celý zaučovací proces. Také je vhodné pamatovat na neustálé shánění nových pomocných sil. 

**Koordinátor, supervize** – Jak jsem již specifikoval v předchozí kapitole. Domnívám se, že role koordinátora je nezastupitelná. Díky němu dobrovolník pociťuje individuální přístup a organizace ví o každém. Nemůže docházet k tomu, že by se nějaký dobrovolník někde ztratil. Také snižuje šanci toho, že by dobrovolník se svojí činností ze dne na den seknul, protože koordinátor tuší, co momentálně prožívá. 

**Připravenost organizace** – Aby mohli v synergii dobře fungovat dobrovolníci a zaměstnanci, je třeba celý chod organizace tomuto modelu přizpůsobit. Připravit zaměstnance (např. konflikt platu zaměstnanců a dobrovolníků i když spolupracují na stejných projektech a dělají stejnou činnost) a připravit systém (mít dobrou IT podporu, vhodně nastavené procesy, ...). 

### 5.3. Shrnutí pravidel

V závěru si dovolím citovat Tošnera a Sozanské,&nbsp;[^ctrnact] kteří krásně shrnují, co dobrovolníka podporuje a co naopak ne.

[^ctrnact]: TOŠNER, J., SOZANSKÁ O. 2006. Dobrovolníci a metodika práce s nimi v organizacích. Praha: Portál.

**Dobrovolníky brzdí když:**

- zjistí velký rozdíl mezi očekáváním a skutečností 
- mají pocit, že je jejich pomoc k ničemu 
- nedostávají zpětnou vazbu, ocenění či pochvalu 
- je jejich práce rutinní 
- nejsou podporováni svými spolupracovníky 
- jim úkol či tým nepřináší prestiž 
- díky dobrovolné činnosti nedochází k osobnímu růstu 
- nemají příliš možnost projevit iniciativu či tvořivost 
- panuje mezi spolupracovníky napětí 

**Dobrovolníky podporuje když:**

- mají pocit, že jsou oceňováni 
- si uvědomují, že jejich přítomnost něco znamená 
- mají naděje na změnu a postup ve své činnosti 
- se jim dostává uznání na veřejnosti i soukromě 
- mají pocit, že zvládnou předložené úkoly 
- mají pocit sounáležitosti a týmové spolupráce se spolupracovníky 
- se podílejí na rozhodování, řešení problémů a stanovování cílů organizace 
- jsou uspokojovány jejich osobní potřeby 
- mají pocit, že díky jejich činnosti se děje něco důležitého 

## 6. Reference a zdroje 

KUSÁKOVÁ, Bc. Olga. Analýza motivace dobrovolníků [online]. Praha, 2011 [cit. 2022-11-01]. Dostupné z: https://hest.cz/cdn/public/90kusakova2011.pdf. Diplomová práce. Vysoká škola ekonomická v Praze. Vedoucí práce PhDr. Daniela Pauknerová, Ph.D. 

KLIMEŠOVÁ, Bc. Alice. Motivace k dobrovolnictví [online]. 2012 [cit. 2022-11-01]. Dostupné z: https://theses.cz/id/fhbeir/1978879. DIPLOMOVÁ PRÁCE. Jihočeská univerzita v Českých Budějovicích Zdravotně sociální fakulta. Vedoucí práce Doc. PhDr. Helena Záškodná, CSc. 

PROCHÁZKOVÁ, Bc. Zita. Motivace k dobrovolnictví a počátky dobrovolnické činnosti: Charitativní a sociální práce [online]. Olomouci, 2019 [cit. 2022-11-01]. Dostupné z: https://theses.cz/id/906wj6/Motivace_k_dobrovolnictv_a_potky_dobrovolnick_innosti_-_D.pdf. Diplomová práce. Univerzita Palackého v Olomouci Cyrilometodějská teologická fakulta Katedra křesťanské sociální práce. Vedoucí práce Mgr. Pavlína Jurníčková, Ph.D. 

TOMŠŮ, Bc. Barbora. Motivace dobrovolníků k dlouhodobému působení ve vybrané neziskové organizaci: Magisterská diplomová práce [online]. Brno, 2015 [cit. 2022-11-01]. Dostupné z: https://is.muni.cz/th/hy0ku/Tomsu_Barbora_diplomova_prace.pdf. Magisterská diplomová práce. Masarykova univerzita, Fakulta sociálních studií. Vedoucí práce Doc. PhDr. Jiří Winkler, Ph.D. 